"Autore","Data","Edizione","Titolo","Sottotitolo","Testo"
"Gabriele De Giorgi","30 gennaio 2024 15:30","lecceprima","Agricoltura, la base si allontana da istituzioni e associazioni di categoria","Prima manifestazione a Lecce del movimento spontaneo che mette sul tavolo diverse questioni: alcune più specifiche del territorio, legate alla Xylella e ai Consorzi di bonifica, altre di ambito nazionale come la tutela dei prodotti fatti in Italia e il caro prezzi","['LECCE – Dai nodi territoriali, come la rigenerazione della produzione olivicola abbattuta dalla Xylella fastidiosa, alle questioni di dimensione più grande, dalla tutela del “made in Italy” alla richiesta di revisione della Politica agricola comunitaria (Pac).', 'La mobilitazione della base del comparto agricolo investe più fronti e si fonda sulla convinzione che le istituzioni siano assenti o indifferenti e le associazioni di categoria distanti.', 'Più o meno in contemporanea con altre iniziative analoghe in numerose altre parti d’Italia e sulla scia di una protesta che sta infiammando alcuni paesi europei (Germania, Francia e non solo), anche a Lecce si è svolta una manifestazione (convocata dal Movimento spontaneo agricoltori salentini) che ai motivi della protesta aggiunge la finalità della sensibilizzazione dell’opinione pubblica.', 'Certo, i disagi procurati alla viabilità soprattutto nelle prime ore dalla mattinata sulle statali 101 e 16, in direzione di Lecce, dovuti alla presenza in carreggiata di decine e decine di trattori e di altri mezzi agricoli, non saranno stati apprezzati da coloro che avevano necessità di lavoro o di altro tipo, ma l’intenzione dei manifestanti è quella di informare i cittadini: per questo tappe obbligate sono stati i centri commerciali di Surbo e Cavallino, dove più chiaramente si vivono i paradossi dell’agricoltura: remunerazioni basse per i produttori locali, prezzi alti per il consumatore finale.', 'Come a dire, cosa avviene nella filiera? “Il pane negli ultimi due anni ha avuto un rincaro pazzesco, oggi il prezzo del grano è più basso di quanto fosse prima della guerra in Ucraina. I prezzi nel Salento vanno da 4 euro al chilo fino a 9 euro” hanno detto i quattro rappresentanti del movimento - Salvatore Perrone, Damiano Tarantino, William Murciano, Bruno Giannone -  prima di recarsi in prefettura per esporre le ragioni della protesta e le richieste più immediate.', 'Il concentramento dei mezzi agricoli è stato fissato in Largo Vittime del Terrorismo, davanti al mercato rionale di Settelacquare. Le forze dell’ordine hanno “scortato” i vari convogli diretti nel capoluogo salentino, la polizia locale di Lecce ha prestato collaborazione. Il tricolore l’ha fatta da padrona. Non c’erano bandiere di altra matrice a sventolare sui trattori: “Siamo qui perché ci sentiamo abbandonati dalle istituzioni e dalle associazioni di categoria che sono concentrate a fare gli interessi di pochi”, hanno dichiarato i portavoce.', ""Il video dell'arrivo dei mezzi e le dichiarazioni"", 'A Viterbo, dove la protesta è in corso già ad alcuni giorni, ieri sono state bruciate anche alcune bandiere della Coldiretti, l’associazione che ha un ottimo rapporto con il governo, tanto è vero che immediato è stato l’intervento del ministro Lollobrigida che ha inquadrato l’accaduto come un ingiustificato atto di violenza, rivendicando al contempo l’operato dell’esecutivo di Giorgia Meloni a difesa degli interessi nazionali nei settori dell’agricoltura, dell’allevamento e della pesca.', '', 'Per quanto riguarda i nodi specifici del territorio salentino non c’è all’ordine del giorno solo la questione della lentezza con cui la burocrazia accompagna le istanze dei coltivatori colpiti dalle conseguenze della batteriosi da Xylella, ma anche quella delle cartelle di pagamento dei Consorzi di bonifica.', ""Su quest’ultimo tema è in corso una mobilitazione che ha trovato sponda anche nelle delibere di molti enti locali per chiedere una sospensione delle cartelle (Salvatore Perrone è consigliere comunale a Collepasso). All’inizio di questo mese il sindaco di Vernole, Mauro De Carlo, ha sollecitato la politica regionale e nazionale a interrogarsi sull’effettiva utilità e funzionalità dei consorzi di bonifica (qui l'articolo)."", 'Gli agricoltori vivono questa vicenda come una autentica vessazione: “Non possiamo andare sempre dai giudici tributari per far valere i nostri diritti, come accaduto pochi giorni addietro con l’annullamento, con la motivazione della mancanza di servizi previsti, di una cartella da 8mila euro relativa al Consorzio Terra d’Arneo”.', 'LeccePrima è anche su Whatsapp. Seguici sul nostro canale.', 'Gli agricoltori in Largo Vittime del Terrorismo.']"
