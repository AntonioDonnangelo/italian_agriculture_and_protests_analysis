"Autore","Data","Edizione","Titolo","Sottotitolo","Testo"
"Redazione","06 febbraio 2024 17:28","firenzetoday","Renzi: “Meloni anziché fare l’influencer tolga Irpef agricola”","Scontro politico sulla protesta. Fdi: “Grazie al governo l’Ue ha ritirato il regolamento sui pesticidi”","[""“L’influencer fa gli show coi trattori cercando di cavalcare la protesta. Il politico elimina l'Irpef agricola come facemmo col mio Governo. Meloni e suo cognato sono influencer, noi siamo politici”. Matteo Renzi attacca con un tweet Palazzo Chigi, invitando l’esecutivo a fare la propria parte con misure concrete."", 'E mentre i trattori continuano a marciare in tutta Italia, 260 lungo l’Aurelia per arrivare al centro centro commerciale Maremà di Grosseto con ripercussioni sul traffico, a difendere l’operato dell’esecutivo sono i consiglieri regionali di Fratelli d’Italia Francesco Torselli e Vittorio Fantozzi: “Se la Commissione europea ha ritirato la proposta di regolamento sui pesticidi (misura annunciata da Von der Leyen, ndr) è anche merito del Governo Meloni che sta lavorando affinché il Green deal possa coniugare le esigenze economiche del settore alla sostenibilità ambientale.  Questo governo ha un ministro particolarmente attento al mondo agricolo (Francesco Lollobrigida, ndr) riconoscendolo come settore economico trainante e depositario del nostro patrimonio gastronomico e culturale. Fratelli d’Italia è dalla parte degli agricoltori e ne è la conferma quanto sta succedendo in queste ore a Bruxelles”.', 'Dal fronte Pd l’europarlamentare Daniela Rondinelli, componente della commissione Agricoltura, evidenzia le difficoltà ma invita a non prestare il fianco alle strumentalizzazioni. “Ho lottato per proteggerli dagli aumenti dei prezzi e da politiche ambientali irrealizzabili, astratte ma non cadiamo nel tranello dei movimenti estremisti e anti europeisti che soffiano sul fuoco dei bisogni reali degli agricoltori a fini elettorali. “Un aiuto al settore agricolo è arrivato dalla riforma della Direttiva 2008/98/CE sui rifiuti. Grazie al mio lavoro infatti abbiamo difeso i territori in cui il settore agricolo è fondamentale e in cui, allo stesso tempo, ogni anno finiscono nella pattumiera il maggior numero di rifiuti alimentari. Mi sono battuta molto, affinché la riforma della direttiva puntasse piuttosto a una ripartizione equa ed equilibrata dei nuovi obblighi sullo spreco lungo la filiera agroalimentare: la vendita al dettaglio, la grande distribuzione, i servizi di catering e infine la ristorazione”.', 'Tuttavia, ammette,  “bisogna fare di più”, in riferimento alla riforma della Pac, coniugando bisogni degli agricoltori e sostenibilità ambientale. Perché le difficoltà sono evidenti: “Basti pensare ai numeri della Toscana: si contano attive 52.146 aziende agricole che coprono il 4,6% del totale nazionale. Ma nonostante queste cifre sopra la media nazionale, la Toscana negli ultimi dieci anni ha perso oltre 20 mila aziende agricole (-28,3%) e 640.111 ettari (-15,1%) di Sau (Superficie agricola utilizzata)”.', ""Per quanto riguarda le associazioni di categoria, la Cia che ha chiesto un incontro urgente al ministro Lollobrigida, sollecita “risposte concrete per garantire il reddito delle aziende e permettere al settore agricolo di occupare un ruolo centrale nell'economia del Paese”, con sgravi fiscali, interventi contro i rincari e misure a favore dei giovani sul versante interno, mentre per quanto riguarda la Ue “servono cambiamenti sostanziali alla proposta della Commissione sui terreni incolti, oltre alla riduzione dell'impatto del Green Deal sulle aziende”. La Cia ha inoltre inviato un ordine del giorno al presidente della Regione Eugenio Giani, alla vicepresidente e assessore agricoltura Stefania Saccardi, al presidente del Consiglio regionale Antonio Mazzeo, ai presidenti delle Commissioni e all'Anci. “Auspichiamo che il nostro ordine del giorno possa venire recepito - sottolinea Valentino Berni, presidente Cia Toscana - e che venga preso un impegno da parte della Regione e Comuni sulle diverse tematiche, con interventi di loro competenza, dall'emergenza ungulati, al piano irriguo, alle soluzioni per contrastare il cambiamento climatico. Ognuno faccia la propria parte”."", ""Per la Flai Cgil, invece, “sotto le ruote dei trattori non devono finire le politiche green dell'Europa. Le produzioni agricole di qualità devono essere maggiormente tutelate, così come devono essere tutelati i lavoratori e le lavoratrici dei campi, spesso sfruttati”, come afferma il segretario generale Giovanni Mininni. “Mantenere uno status quo che permetta alle aziende di sopravvivere nel breve periodo non è la risposta adeguata a questa fase di transizione climatico-ambientale che ci pone davanti al rischio di una crisi irreversibile del nostro ecosistema agricolo. E questo non può essere terreno di campagna elettorale con le consuete strumentalizzazioni che per giunta coinvolgono i partiti di maggioranza del governo Meloni”.""]"
