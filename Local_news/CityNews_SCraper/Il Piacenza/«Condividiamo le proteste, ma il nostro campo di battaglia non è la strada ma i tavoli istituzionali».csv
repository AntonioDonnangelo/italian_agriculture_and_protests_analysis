"Autore","Data","Edizione","Titolo","Sottotitolo","Testo"
"Redazione","05 febbraio 2024 17:28","ilpiacenza","«Condividiamo le proteste, ma il nostro campo di battaglia non è la strada ma i tavoli istituzionali»","Filippo Gasparini, presidente di Confagricoltura Piacenza, interviene sulle proteste degli agricoltori che sono giunte anche a Piacenza","['«L’ondata di proteste che sta investendo l’Europa in questi mesi deve farci riflettere profondamente circa il momento che il nostro settore sta vivendo. Ma, in primo luogo, con un distinguo importante: la situazione non è uguale in ogni Paese europeo». Lo afferma, tramite una nota, Filippo Gasparini, presidente di Confagricoltura Piacenza, con riguardo alle proteste che in questi giorni, anche a Piacenza, stanno coinvolgendo il mondo agricolo.', '«Gli olandesi furono i primi a scendere in strada con i trattori, già lo scorso anno. Il motivo? Il governo aveva, improvvisamente, deciso di ridurre l’impatto della zootecnica nel paese, imponendo forzate chiusure alle aziende. L’effetto delle proteste fu talmente ampio che venne addirittura fondato un partito degli agricoltori, che inflisse una pesante sconfitta al governo in carica, costringendolo a tornare sui suoi passi. A ruota poi arrivò la Germania, con il settore primario in fiamme a causa della decisione del governo di eliminare le agevolazioni sul carburante agricolo. Dalla Germania, l’ondata di proteste si è via via diffusa in tutta Europa, arrivando anche nel nostro Paese».', '«Da qui, la domanda che spesso mi viene posta: perché Confagricoltura non scende in strada a protestare? Noi, come organizzazione nazionale, regionale e provinciale, abbiamo il dovere e la responsabilità di tenere la barra dritta. E tenere la barra dritta significa fare sindacato, nel senso più globale del termine, per proteggere i nostri associati. Ecco allora che il nostro terreno di confronto, e talvolta di scontro, non sono le strade o le piazze, bensì i palazzi del Governo e i tavoli istituzionali, a tutti i livelli, ai quali continuamente portiamo le nostre proposte di miglioramento per il comparto».', '«Due anni fa fummo i primi, e gli unici, a criticare apertamente l’impostazione della nuova riforma Pac. Altre associazioni non si espressero, o si mostrarono addirittura a favore. Facile, oggi, cavalcare l’onda delle proteste e cambiare totalmente la propria visione. La nostra autorevolezza ci porta a confrontarci quotidianamente con il mondo della politica e delle istituzioni, ed è questo il solo e unico modo che dobbiamo perseguire per portare a compimento i nostri scopi. Ribadisco ancora una volta che, per il nostro Paese, avere mercati aperti è fondamentale, in ottica export. Tutto ciò naturalmente non a ogni condizione e senza regole, ma con principi che ci consentano di valorizzare al meglio le nostre produzioni, sui mercati interni e su quelli esteri».', '«Le manifestazioni di piazza, che in ogni caso rispettiamo pienamente, quando svolte in modalità pacifica e democratica, crediamo non possano portare ai risultati che tutti noi imprenditori agricoli auspichiamo, anche se, va detto, le istanze che portano le sentiamo totalmente nostre perché sono quelle verso le quali stiamo combattendo anche noi. Continuiamo a lavorare con costanza sugli obiettivi che ci siamo dati, da statuto e da oltre cent’anni: agire nell’interesse degli imprenditori agricoli».']"
