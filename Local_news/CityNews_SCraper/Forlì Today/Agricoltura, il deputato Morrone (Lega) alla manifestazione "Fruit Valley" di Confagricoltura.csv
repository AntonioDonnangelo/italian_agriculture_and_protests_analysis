"Autore","Data","Edizione","Titolo","Sottotitolo","Testo"
"Redazione","23 ottobre 2023 11:26","forlitoday","Agricoltura, il deputato Morrone (Lega) alla manifestazione ""Fruit Valley"" di Confagricoltura","""Il consumatore deve poter scegliere in modo consapevole ciò che acquista e consuma anche in funzione della provenienza locale e nazionale del prodotto, sostenendo il lavoro dei nostri agricoltori"", le parole di Morrone","['Il parlamentare della Lega, Jacopo Morrone, ha presenziato alla partenza della manifestazione ""Fruit Valley"" organizzata da Confagricoltura a Bologna. ""Non un evento di protesta ma di sensibilizzazione rivolta a tutti, amministratori pubblici, politica e cittadinanza, a tutela e sostegno di una delle nostre maggiori ricchezze: la frutticoltura di qualità - esordisce l\'esponente del Carroccio -. Un obiettivo che necessita di un ventaglio articolato e complesso di iniziative che non possono tardare, soprattutto dal punto di vista del sostegno alle imprese e a meccanismi che rendano più competitivo il settore"".', '""Tutelare i prodotti della frutticoltura locale non significa solo mantenere posti di lavoro e assicurare vitalità alle aziende, ma garantisce anche la protezione dell’ambiente e la salvaguardia del territorio soprattutto collinare. Prioritaria quindi la valorizzazione del ‘made in Italy’ e in particolare del ‘made in Emilia-Romagna’ contro le distorsioni del mercato - conclude Morrone -. Il consumatore deve poter scegliere in modo consapevole ciò che acquista e consuma anche in funzione della provenienza locale e nazionale del prodotto, sostenendo il lavoro dei nostri agricoltori"".', 'Una delegazione di giovani manifestanti di Confagricoltura è scesa tra la gente fin dalle prime ore del mattino, ha coinvolto i presenti davanti alle due entrate della stazione, dando loro frutta fresca in omaggio per uno spuntino salutare, sotto lo slogan “Sosteniamo la fruit valley: non perdiamo il treno!”. Duemila frutticoltori hanno aperto il corteo con i trattori, partendo da piazza dell’Unità fino in piazza Lucio Dalla, dove alle 11 è iniziato l’incontro pubblico.', 'All’evento hanno preso la parola insieme ai dirigenti di Confagricoltura e agli agricoltori, anche rappresentanti delle istituzioni territoriali. Particolare attenzione è stata data alle istanze avanzate dal comparto e agli abbattimenti record di frutteti in Emilia-Romagna. ""Solo negli ultimi cinque anni, abbiamo perso - spiegano i vicepresidenti regionali di Confagricoltura, Gianluca Vertuani e Andrea Betti - migliaia di ettari di alberi da frutto, sono crollate le superfici coltivate a pero (– 26%), pesco (– 24%), nettarine – (16%) e albicocco (– 16%). E per le principali specie frutticole della nostra regione - sottolinea - nel 2023-2024 si prevede un ulteriore calo, in media del 8-10%, spinto soprattutto dagli effetti del maltempo, gelate primaverili, alluvioni e frane"".', 'Confagricoltura Emilia Romagna esorta ""azioni tempestive per tutelare il valore delle produzioni locali di qualità, non perdere competitività e quote di mercato, difendere aziende e posti di lavoro lungo la filiera, salvaguardare il patrimonio ambientale e paesaggistico quindi frenare gli espianti, ma soprattutto invertire il trend in continua crescita delle importazioni di frutta"". Il monito di Confagricoltura Emilia Romagna alle istituzioni è racchiuso in un documento con 8 richieste. Il primo (""Danni da avversità meteo catastrofali"") chiede di ""prevedere adeguati risarcimenti in presenza di danni da calamità alle produzioni e accelerare la liquidazione dei rimborsi"".', '', 'Il secondo punto riguarda la ""Gestione del rischio"", nel quale si chiede di ""rafforzare il sistema assicurativo per favorire l’accesso alle polizze e renderle meno costose. Destinare risorse adeguate alle assicurazioni agevolate per mantenere l’attuale contribuzione"". Terzo punto toccato è la ""Crisi di liquidità"": gli agricoltori chiedono di ""concedere la moratoria bancaria senza addebito"". Punto quattro il ""Costo del lavoro"", con Confagricoltura che chiede di ""garantire sgravi contributivi sulla manodopera"". E poi la ""Protezione delle colture, quinto punto nel quale si chiede di ""ripensare la strategia UE “From farm to fork” sull’utilizzo dei prodotti fitosanitari e sostenere gli investimenti finalizzati alla difesa attiva"".', 'E poi il tema della ""Innovazione"": gli agricoltori chiedono di ""stanziare fondi per espianti e reimpianti nelle zone colpite da calamità naturali per evitare l’abbandono delle colture frutticole e facilitare l’introduzione di nuove varietà e specie più adatte"". E poi la ""Crisi climatica"": si chiede di ""destinare maggiori risorse alla ricerca scientifica per contrastare gli effetti del cambiamento climatico e la diffusione di patogeni o parassiti"". Infine ""Mai più sotto i costi di produzione"": gli agricoltori chiedono di ""riconoscere ai frutticoltori il giusto prezzo e scongiurare l’impennata del carrello della spesa"".']"
